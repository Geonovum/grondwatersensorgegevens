Relevante standaarden
=====================

Voor het informatiemodel Grondwatersensorgegevens bestaan er verschillende
relevante standaarden en normen voor het definiëren van de gegevensinhoud. De
inhoud en de bruikbaarheid ervan voor het informatiemodel wordt getoetst tijdens
het standaardisatieproces.

Datamodellering 
----------------

Voor de datamodellering wordt zoveel mogelijk aangesloten bij vigerende
standaarden en informatiemodellen. Onder meer de volgende standaarden zijn
relevant voor het informatiemodel Grondwatersensorgegevens.

### BRO Grondwaterstandonderzoek (GLD)

Het BRO registratieobject Grondwaterstandonderzoek gaat over het kwantitatieve
onderzoek naar de variatie in de stand en/of stijghoogte van het grondwater. Een
grondwaterstandonderzoek is een monitoringsactiviteit waarbij de waterstand in
een monitoringbuis van een grondwatermonitoringput herhaaldelijk wordt gemeten.

<https://docs.geostandaarden.nl/bro/gld/>

### BRO Grondwatermonitoringnet (GMN)

Met het BRO registratieobject Grondwatermonitoringnet wordt de groepering van
samenhangende onderzoeksgegevens, die vanuit een bepaald doel zijn uitgevoerd,
tot een gegevensset gefaciliteerd. Een grondwatermonitoringnet is een
verzameling locaties waar periodiek onderzoek aan het grondwater op een of
meerdere bepaalde diepte(s) wordt gedaan om de toestand van het grondwater in
het gebied vanuit een perspectief te bepalen, om de eventuele veranderingen
daarin te kunnen volgen.https://docs.geostandaarden.nl/bro/gmn/

### BRO Grondwatermonitoringput (GMW)

Ieder grondwatermonitoringnet omvat een aantal meetpunten. Bijna alle meetpunten
zijn gekoppeld aan putten, de grondwatermonitoringputten. Naast putten kunnen
ook bronnen gebruikt worden in de grondwatermonitoring.

<https://docs.geostandaarden.nl/bro/gmw/>

![](media/feda00bf8862f99014dbe9636060bcae.png)

*Figuur: Relatie tussen de BRO Registratieobjecten voor domein
Grondwatermonitoring.*

### WaterML 2.0 

WaterML 2.0 is een standaard van het OGC (Open Geospatial Consortium, een
internationaal consortium voor GIS-standaarden). Het is een
standaardinformatiemodel voor de registratie van waterobservatiegegevens, met de
bedoeling dergelijke gegevenssets uit te wisselen tussen informatiesystemen.
WaterML maakt weer gebruik van andere, reeds bestaande OGC-standaarden waardoor
het een interoperabel uitwisselingsformaat is.

<https://www.ogc.org/standards/waterml>

### SensorML 2.1

SensorML is een standaard van het OGC (Open Geospatial Consortium, een
internationaal consortium voor GIS-standaarden). De primaire focus van de
SensorML is om een robuust en semantisch gebonden middel te bieden voor het
definiëren van processen en verwerkingscomponenten die verband houden met de
meting en transformatie van waarnemingen na de meting. Dit omvat sensoren en
actuatoren, evenals computerprocessen die voor en na meting worden toegepast.
Het belangrijkste doel is om interoperabiliteit mogelijk te maken, eerst op
syntactisch niveau en later op semantisch niveau (door gebruik te maken van
ontologieën en semantische bemiddeling), zodat sensoren en processen beter
kunnen worden begrepen door machines, automatisch kunnen worden gebruikt in
complexe workflows en gemakkelijk kunnen worden gedeeld tussen intelligente
sensorwebknooppunten.

<https://www.ogc.org/standards/sensorml>

### INSPIRE 

De gegevensinhoud van de het informatiemodel Grondwatersensorgegevens wordt
afgestemd met de INSPIRE-standaarden voor ondergrondgegevens. INSPIRE
(Infrastructure for Spatial Information in Europe) is een initiatief van de
Europese Commissie. Hierin werken deelnemende landen samen om standaarden te
ontwikkelen die de uitwisseling van ruimtelijke gegevens makkelijker maken.

*Welke INSPIRE onderdelen relevant t.a.v. grondwatersensorgegevens?*

Meten en omrekenen
------------------

###  ISO 23211 (2009) Hydrometry - Measuring the water level in a well, using automated pressure transducer methods 

Deze norm beschrijft de richtlijnen voor de installatie en gebruik van
druksensoren en dataloggers voor het meten van grondwaterdruk in
grondwatermonitoringbuizen en het omrekenen van waterdruk naar grondwaterstand.
De norm behandelt tevens de meetonzekerheden en nauwkeurigheid van deze methodes
en geeft daarmee samenhangende richtlijnen voor kalibratie en
kwaliteitscontrole.

### NEN/ISO 21413 (2005) Metingen aan grondwater - Handmatig meten van het grondwaterpeil in putten 

Deze norm beschrijft de procedure voor verschillende vormen van handmatige
grondwaterstandmetingen. Naast methodische beschrijving van de metingen worden
ook de nauwkeurigheden en onzekerheden van de verschillende methodes behandeld.

### ISO 18674-4 Geotechnical investigation and testing — Geotechnical monitoring by field instrumentation — Part 4: Measurement of pore water pressure: Piezometers 

In deze standaard wordt het meten van grondwaterdruk en grondwaterstanden vanuit
geotechnisch oogpunt gespecificeerd. In de standaard worden zowel open
piezometersystemen (in monitoringbuizen) als gesloten piezometersystemen (met
waterspanningsmeters) behandeld: procedures voor installatie, meten en
dataprocessing komen aan bod

### NEN-EN-ISO 22475-1 (2006) Geotechnisch onderzoek en beproeving - Monsterneming met behulp van boring en ontgraving en grondwatermeting - Deel 1: Technische grondslagen voor de uitvoering 

Deze norm behandelt de technische principes van bemonstering van bodem,
gesteente en grondwater en grondwatermetingen voor geotechnisch onderzoek.
Procedures voor installatie en meten worden beschreven voor zowel open
piezometersystemen (in monitoringbuizen) als gesloten piezometersystemen (met
waterspanningsmeters).
